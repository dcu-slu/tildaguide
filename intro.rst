Introduktion till Tilda och e-arkivering
========================================

Allmänt om Tilda
----------------

Tilda är ett system för tillgängliggörande och arkivering av forskningsdata
och data från fortlöpande miljöanalys som är gemensamt för hela SLU. Det är
möjligt att ladda upp datafiler via webbgränssnitt, ange metadata och spara
utkast som sedan kan uppdateras innan de skickas för  arkivering och sedan
publicering. Webbgränssnittet kan sedan dessutom utnyttjas av forskare och
allmänhet för återsökning och nedladdning av publicerat forskningsmaterial.


Behovet av publicering och e-arkivering
---------------------------------------

Forskningsmaterial, som upprättas vid ett offentligt universitet som SLU är,
oavsett format eller medium, allmänna handlingar och måste därför arkiveras
i enlighet med gällande föreskrifter. Här erbjuder Tilda en lösning genom att
material med metadata som registrerats i webbgränssnittet och skickats till
arkivering automatiskt överförs till Archivematica, ett system uppbyggt kring
internationella standarder för att säkra långsiktigt bevarande av digitalt
material.

Ur forskares perspektiv är möjlighet till publicering och arkivering av
forskningsmaterial värdefullt på flera sätt:

* Möjlighet till återanvändning och reproduktion av tidigare forskning.
* Uppfyllande av krav från forskningsfinansiärer och vetenskapliga tidskrifter.
* Möjlighet att hänvisa till publicerat forskningsmaterial för exempelvis
  ansökningar.

Tilda ger åtkomst till publicerat forskningsmaterial med hjälp av
standardiserad programvara som används av många forskningsinsitutioner
internationellt. Publicerat forskningsmaterial tilldelas automatiskt DOI:er,
som kan användas för beständiga referenser till materialet.
